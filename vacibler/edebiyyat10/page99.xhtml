<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xml:lang="en">
<!--
  Ədəbiyyat - 10






  Copyright © The Ministry of Education, Baku 2014. All rights reserved.

  The story and all images are copyrighted property of The Ministry of Education of the Azerbaijan Rebublic with all rights reserved.
  Use and/or duplication is not permitted without written permission from Ministry of Education of the Azerbaijan Rebublic.

-->
<head>

    <meta name="viewport" content="width=750, height=1000"/>
    <title>Ədəbiyyat - 10</title>

    <!-- styles -->
    <link rel="stylesheet" href="../../assets/bootstrap-3.2.0/css/bootstrap.min.css"/>
    <link rel="stylesheet" href="../../assets/css/main.css?v=6"/>

    <!-- scripts -->
    <script src="../../assets/js/jquery.js"></script>
    <link rel="stylesheet" href="../../assets/js/idangerous.swiper/idangerous.swiper.css"/>
    <script src="../../assets/js/lightbox/lightbox.min.js"></script>
    <link rel="stylesheet" href="../../assets/js/lightbox/lightbox.css"/>
    <script src="../../assets/js/idangerous.swiper/idangerous.swiper.js"></script>
    <script src="../../assets/js/main.js"></script>

</head>
<body><script src="../../assets/js/google.js"></script>

<!-- page -->
<div class="container">

    <div class="row">
        <div class="col-xs-12">

            <p class="e-paragraph-fix-1">Bolu bəy Ərzincan qalasında qoşun böyüyü idi. İgid oğlanlardan biri idi. Özü də çoxdan idi ki, Hasan paşanın böyük qızı Dünya xanıma aşiq idi. Ancaq indiyə kimi neçə dəfə əl altından adam salmışdı, qızın ürəyini ələ almaq istəmişdisə, qız hər dəfə demişdi ki, iti görüm, qurdu görüm, onu görməyim. O da cürət eləyib Hasan paşanın yanına elçi göndərə bilməmişdi. Çünki bilirdi ki, Hasan paşa qızlarını çox istəyir. Onların bir sözünü iki eləməz. İndi ki Hasan paşa məsələni bu şəkildə qoydu, Bolu bəy fürsəti qənimət bilib ayağa durdu. Elə o ayağa durcaq Hasan paşa sevincək dedi:</p>
            <p class="e-paragraph-fix-1">- Mərhəba, Bolu bəy! Mən elə bilirdim ki, bu işə axırda sən gedəcəksən.</p>
            <p class="e-paragraph-fix-1">Bolu bəy irəli yeriyib badənin birini Hasan paşadan aldı, dedi:</p>
            <p class="e-paragraph-fix-1">- Paşa sağ olsun! Sən bilirsən ki, mən bu işin öhdəsindən gələrəm. Ancaq mənim bir şərtim var.</p>
            <p class="e-paragraph-fix-1">Hasan paşa dedi:</p>
            <p class="e-paragraph-fix-1">- Şərtini de! Hər nə olsa, yerinə yetirəcəyəm.</p>
            <p class="e-paragraph-fix-1">Bolu bəy çox hiyləgər adam idi. O, necə deyərlər, şeytana papaq tikib, təpəsinə də deşik qoyardı. Bir dəfə gözlərini dolandırıb məclisə baxdı, sonra üzünü Hasan paşaya tutub ucadan dedi:</p>
            <p class="e-paragraph-fix-1">- Paşa, mən bilirəm ki, bu, xotkar əmridi. Odur ki, buradakı əhdə arxayınam. Bilirəm ki, burada xilaf söz olmaz. Necə ki əhd eləmisən, Toqat paşalığını mənə tapşıracaqsan, məni də özünə nökər eləyib qızını verəcəksən. Mənim sözüm onda deyil. Mənim şərtim budu ki, gərək pəhləvan Qəcər Alını, bir də Mehtər Murtuzu mənə verəsən.</p>
            <p class="e-paragraph-fix-1">Qəcər Alı Toqatın lap azman pəhləvanlarından idi. Hələ indiyə kimi onun arxasını yerə vuran, qılıncının qabağında qalxan saxlayan olmamışdı. Mehtər Murtuz da düz yeddi il Koroğluya mehtərlik eləmişdi. Çənlibeli yaxşı tanıyırdı.</p>
            <p class="e-paragraph-fix-1">- Şərtin şəkər üstə! Hamısına razıyam.</p>
            <p class="e-paragraph-fix-1">Bolu bəy badəni içdi, ləli götürüb cibinə qoydu, qayıdıb yerinə oturdu. Bundan sonra Hasan paşa ikinci badəni doldurub dedi:</p>
            <p class="e-paragraph-fix-1">- İndi növbə ikincinindi.</p>
            <p class="e-paragraph-fix-1">Elə bu sözdə bir qasid toz-torpağa bulanmış özünü saldı məclisə. Hasan paşaya baş əyib bir namə verdi. Hasan paşa naməni oxuyub gördü ki, Ərəb Reyhandandı. Yazıb ki: “Hasan paşa, eşitmişəm, Koroğlunun üstünə qoşun çəkirsən. Bil, agah ol! Koroğlu mənim düşmənimdi. Əgər razı olsan, mən də onun üstünə gedərəm”.</p>
            <p class="e-paragraph-fix-1">Hasan paşa şadlığından bilmədi ki, nə etsin. O, Ərəb Reyhanı tanıyırdı. Bilirdi ki, zor adamdı. Koroğlu ilə olan əhvalatını da eşitmişdi. Üzünü məclisə tutub dedi:</p>
            <p class="e-paragraph-fix-1">- İkinci adam da öz ayağı ilə gəldi.</p>
            <p class="e-paragraph-fix-1">Bunu deyib Hasan paşa badəni qaldırıb qasidə verdi, dedi:</p>
            <p class="e-paragraph-fix-1">- Badəni iç! İçindəki ləli də aparıb ağana ver! Deynən ki, yolunu gözləyirik. Tez gəlsin. Gözümüz üstə yeri var.</p>
            <p class="e-paragraph-fix-1">Qasid badəni içdi. Ləli öpüb cibinə qoydu. Mürəxxəs olmaq istəyəndə Hasan paşa vəzirinə tapşırdı ki, qasidi aparıb yedirsin, içirsin, bir az da pul verib yola salsın, naməyə də cavab yazsın. Vəzir qasidi də götürüb getdi. Məclisdəkilər soruşdular ki, namə kimdən idi? Hasan paşa dedi:</p>
            <p class="e-paragraph-fix-1">- Ərəb Reyhandan.</p>
            <p class="e-paragraph-fix-1">Hamı şad oldu. Hasan paşa əmr elədi, çalanlar, oynayanlar gəldilər. Kef başlandı. Elə ki yedilər, içdilər, damaqlar duruldu, Mehtər Murtuz ədəblə baş əyib dedi:</p>
            <p>- Paşam sağ olsun, xotkara da qurban olum, sənə də. Sizin buyruğunuz Allah buyruğudur, indi ki bizi göndərirsən, gedəcəyik. Ancaq orasını da deyim ki, Koroğlunun igidliyinin yarısı Qıratdadır. Nə qədər ki o, Qıratın üstündədir, biz ona heç nə eləyə bilmərik. Əgər Koroğlunun müzməhəll eləmək istəyirsənsə, birtəhər elə o atı onun əlindən çıxart.</p>

        </div>

    </div>

</div>
<!--/page end -->

</body>
</html>