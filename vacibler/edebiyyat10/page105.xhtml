<?xml version="1.0" encoding="UTF-8"?>
<!DOCTYPE html>
<html xmlns="http://www.w3.org/1999/xhtml" xml:lang="en">
<!--
  Ədəbiyyat - 10






  Copyright © The Ministry of Education, Baku 2014. All rights reserved.

  The story and all images are copyrighted property of The Ministry of Education of the Azerbaijan Rebublic with all rights reserved.
  Use and/or duplication is not permitted without written permission from Ministry of Education of the Azerbaijan Rebublic.

-->
<head>

    <meta name="viewport" content="width=750, height=1000"/>
    <title>Ədəbiyyat - 10</title>

    <!-- styles -->
    <link rel="stylesheet" href="../../assets/bootstrap-3.2.0/css/bootstrap.min.css"/>
    <link rel="stylesheet" href="../../assets/css/main.css?v=6"/>

    <!-- scripts -->
    <script src="../../assets/js/jquery.js"></script>
    <link rel="stylesheet" href="../../assets/js/idangerous.swiper/idangerous.swiper.css"/>
    <script src="../../assets/js/lightbox/lightbox.min.js"></script>
    <link rel="stylesheet" href="../../assets/js/lightbox/lightbox.css"/>
    <script src="../../assets/js/idangerous.swiper/idangerous.swiper.js"></script>
    <script src="../../assets/js/main.js"></script>

</head>
<body><script src="../../assets/js/google.js"></script>

<!-- page -->
<div class="container">

    <div class="row">
        <div class="col-xs-12">

            <div class="panel-e-b e-w620 e-ml5">
                <div class="panel-body">
                    <div class="col-xs-4 e-pl0">
                        <div class="text-center">
                            <a href="../../assets/img/page105/1.jpg" data-lightbox="image-1">
                                <img src="../../assets/img/page105/1.jpg" alt="" width="100%"/>
                            </a>
                            <p class="no e-bold">
                                Molla Pənah Vaqif <br/>
                                (1717-1797)
                            </p>
                        </div>
                    </div>

                    <div class="col-xs-8 e-pr0">
                        <p class="no text-justify-no-space text-right e-paragraph-fix-1 e-pr1">
                            Yeni Azərbaycan şeirinin yaradıcısı, misilsiz qoşma və qəzəllər ustası Vaqifin poeziyası son dərəcə zəngin və cazibədardır.
                        </p>

                        <p class="no text-right e-italic e-pr1">Mikayıl Rəfili</p>
                    </div>

                    <div class="clear"></div>
                </div>
            </div>

            <h3 class="text-e-l-green e-ml22 e-mt4">M.P.VAQİFİN HƏYATI, YARADICILIQ YOLU</h3>

            <p class="no e-bold e-ml22">Araşdırmaya hazırlaşın.</p>

            <ol class="e-list-c-l-green e-ml22 e-bold e-mb4">
                <li>Vaqif barədə bildiklərinizi yada salıb yığcam müzakirə aparın.</li>
                <li>Aşağıdakı sualları və onları araşdırmağa istiqamət verən cavabları oxuyun.</li>
            </ol>

            <div class="e-panel-border-l-green image-right">
                <p class="no e-mb0">Şairin həyatı, yaradıcılığı üçün daha önəmli olanlar nədir?</p>
            </div>

            <p class="e-paragraph-fix-1">Molla Pənah Vaqif Qazax mahalının Qıraq Salahlı kəndində anadan olmuşdur. Əsl adı Pənahdır. Dövrünün elmli, bilikli adamlarından olduğundan adının əvvəlinə “molla” titulu artırılmışdır. O, mükəmməl mədrəsə təhsili almış, dini və dünyəvi elmləri, ərəb və fars dillərini dərindən öyrənmişdir.</p>
            <p class="e-paragraph-fix-1">XVIII yüzillik ictimai-siyasi cəhətdən mürəkkəb və ziddiyyətli olsa da, ədəbi-mədəni mühitdə keçən əsrdən başlanan yenilənmə, xəlqiləşmə bu dövrdə davam və inkişaf etmişdir. Yeni, rəngarəng xalq yaradıcılığı nümunələrinin yaranıb, dildə-ağızda dolaşdığı bir zamanda gənc Pənah daha çox bu ədəbiyyatın təsiri altında şeir yazmağa başlayır. “Vaqif” təxəllüsü ilə yaratdığı qəlboxşayan şeirləri onu tezliklə məşhurlaşdırır.</p>
            <p class="e-paragraph-fix-1">Şuşada məskunlaşan Vaqifin xoş sorağı Qarabağ hökmdarı İbrahim xana da çatır. O, saraya dəvət olunur və eşikağası (xarici işlərə baxan vəzir) təyin edilir. Ağlı, fərasəti ilə xanın böyük etimadını qazanan Vaqif Qarabağ xanlığının idarə olunmasında nüfuzlu siyasi xadim kimi iştirak edir.</p>
            <p class="e-paragraph-fix-1">Şair ömrünün sonlarında ağır, faciəli günlər yaşamışdır. Tale qoca sənətkarı Ağa Məhəmməd şah Qacarın əlindən alsa da, Qarabağ xanlığını ələ keçirmiş Məhəmməd bəy Cavanşirin zülmünə məruz qoyur.</p>
            <p>Vaqif öldürülərkən evinin qarət olunduğu, əlyazmalarının itdiyi güman edilir. Dövrümüzə çatan əsərləri yaddaşlara hopan, hafizələrdə, şeir dəftərlərində hifz olunanlardır.</p>

        </div>

    </div>

</div>
<!--/page end -->

</body>
</html>